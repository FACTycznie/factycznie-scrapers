{"url": "http://fakty.interia.pl/swiat/news-wenezuela-powstal-czarny-rynek-krwi,nId,2549737", "title": "Wenezuela: Powsta\u0142 czarny rynek krwi\n", "text": "Ochrona zdrowia, kt\u00f3rej dost\u0119pno\u015b\u0107 dla najubo\u017cszych by\u0142a jednym z g\u0142\u00f3wnych hase\u0142 \"rewolucji boliwaria\u0144skiej\" zainicjowanej 20 lat temu przez prezydenta Hugo Chaveza, sta\u0142a si\u0119 kolejn\u0105 ofiar\u0105 kryzysu gospodarczego w Wenezueli: powsta\u0142 tam czarny rynek krwi.\n\nWskutek za\u0142amania si\u0119 wenezuelskiej waluty - boliwara, kt\u00f3re wyra\u017ca si\u0119 w czterocyfrowej inflacji, przesta\u0142o w kraju dzia\u0142a\u0107 70 proc. publicznych bank\u00f3w krwi - og\u0142osi\u0142a w tym tygodniu organizacja pod nazw\u0105 Koalicja w Obronie Prawa do Zdrowia i \u017bycia (Codevida).\n\nSekretarz generalna Wenezuelskiego Towarzystwa Hematologicznego dr Maribel Melendez o\u015bwiadczy\u0142a, \u017ce \"w instytucjach publicznej s\u0142u\u017cby zdrowia wykryto osoby, kt\u00f3re staraj\u0105 si\u0119 ci\u0105gn\u0105\u0107 zyski z brak\u00f3w w bankach krwi\".\n\nDr Melendez podkre\u015bla, \u017ce to pa\u0144stwo wenezuelskie jest odpowiedzialne za powsta\u0142\u0105 sytuacj\u0119, poniewa\u017c z braku \u015brodk\u00f3w od wrze\u015bnia zaprzesta\u0142o asygnowania odpowiednich \u015brodk\u00f3w na cele zwi\u0105zane z pozyskiwaniem krwi od krwiodawc\u00f3w. Wskutek tego niekt\u00f3re spo\u015br\u00f3d 23 stan\u00f3w Wenezueli pozosta\u0142y bez zapas\u00f3w krwi.\n\nOdczynniki chemiczne s\u0142u\u017c\u0105ce do analizy krwi nie s\u0105 produkowane w kraju i musz\u0105 by\u0107 importowane, a pa\u0144stwo, kt\u00f3re ma monopol na pozyskiwanie dewiz, drastycznie zredukowa\u0142o ich import i przydzia\u0142y dla publicznych i prywatnych plac\u00f3wek ochrony zdrowia.\n\nWed\u0142ug informacji Melendez, w szpitalach coraz cz\u0119\u015bciej powtarza si\u0119 sytuacja, gdy przy \u0142\u00f3\u017cku pacjenta przygotowywanego do operacji pojawia si\u0119 osoba handluj\u0105ca krwi\u0105 i proponuje choremu jej dostarczenie za okre\u015blon\u0105 kwot\u0119.\n\nWed\u0142ug hiszpa\u0144skiej agencji EFE, wolnorynkowa cena pojemnika z krwi\u0105 do przeszczepu dla jednego pacjenta, kt\u00f3r\u0105 szpital powinien mu teoretycznie zapewni\u0107 bez op\u0142aty, wynosi obecnie 4 333 000 boliwar\u00f3w, tj. ok 140 dolar\u00f3w.\n\nPrezes Wenezuelskiej Federacji Medycznej Douglas Leon Natera o\u015bwiadczy\u0142, \u017ce banki krwi \"zbankrutowa\u0142y\", a setki tysi\u0119cy pacjent\u00f3w \"znalaz\u0142y si\u0119 w niepewnej sytuacji\".\n", "publish_date": "2018-02-24", "sources": ["PAP"], "authors": []}
{"url": "http://nt.interia.pl/raporty/raport-zagadki-przyrody/strona-glowna/news-juz-wiadomo-dlaczego-nietoperze-sa-odporne-na-niebezpieczne-,nId,2549307", "title": "Ju\u017c wiadomo, dlaczego nietoperze s\u0105 odporne na niebezpieczne wirusy\n", "text": "Pojedyncza mutacja w genie o nazwie Sting mo\u017ce by\u0107 jednym z powod\u00f3w, dla kt\u00f3rych nietoperze s\u0105 odporne na skutki dzia\u0142ania potencjalnie \u015bmierciono\u015bnych wirus\u00f3w, takich jak Ebola.\n\nChi\u0144scy naukowcy wykazali, \u017ce gen Sting u nietoperzy indukuje produkcj\u0119 ni\u017cszych poziom\u00f3w interferonu, kt\u00f3ry sygnalizuje, \u017ce organizm jest atakowany przez wirusa. Za du\u017ce st\u0119\u017cenie interferonu wi\u0105\u017ce si\u0119 z wyst\u0105pieniem powa\u017cnych objaw\u00f3w obserwowanych w wielu zaka\u017ceniach wirusowych. Ale dzi\u0119ki specjalnej mutacji, nietoperze mog\u0105 z tym walczy\u0107. Powszechnie wiadomo bowiem, \u017ce nietoperze mog\u0105 by\u0107 nosicielami wielu niebezpiecznych wirus\u00f3w (Marburg, Ebola, Nipah) i jednocze\u015bnie nie cierpie\u0107 z tego powodu.\n\n- Interesowa\u0142o nas, dlaczego uk\u0142ad odporno\u015bciowy nietoperzy mo\u017ce radzi\u0107 sobie z tak wieloma \u015bmierciono\u015bnymi wirusami - powiedzia\u0142 prof. Peng Zhou z Instytutu Wirusologii w Wuhan.\n\nZazwyczaj w mechanizmach odporno\u015bciowych na infekcje wirusowe bior\u0105 udzia\u0142 przeciwcia\u0142a i limfocyty T. Rozpoznaj\u0105 one wirusy, kt\u00f3re pozna\u0142y w wyniku szczepie\u0144 ochronnych lub wcze\u015bniej przebytych infekcji. Ale wirusowych naje\u017adc\u00f3w mo\u017cna tak\u017ce zwalcza\u0107 dzi\u0119ki odporno\u015bci wrodzonej.\n\nKiedy wirus infekuje kom\u00f3rk\u0119, pozostawia wiele znak\u00f3w charakterystycznych, a te s\u0105 wykrywane przez bia\u0142ka, kt\u00f3re w\u0142\u0105czaj\u0105 produkcj\u0119 interferonu. Wczesne objawy, kt\u00f3re wi\u0105\u017cemy z infekcj\u0105 wirusow\u0105 - gor\u0105czka, b\u00f3le mi\u0119\u015bniowe i zm\u0119czenie - s\u0105 spowodowane dzia\u0142aniem interferonu. Interferon uruchamia powstawanie innych cz\u0105steczek, kt\u00f3re wykazuj\u0105 bezpo\u015bredni efekt antywirusowy.\n\nOkazuje si\u0119 jednak, \u017ce za du\u017ce ilo\u015bci interferonu tak\u017ce szkodz\u0105. To w\u0142a\u015bnie przez ten szczeg\u00f3\u0142 niekt\u00f3re wirusy, takie jak Ebola czy SARS s\u0105 niebezpieczne.\n\n- Pocz\u0105tkowo my\u015bleli\u015bmy, \u017ce nietoperze maj\u0105 bardzo silny uk\u0142ad odporno\u015bciowy, ale po dok\u0142adniejszym badaniu genomu nietoperzy stwierdzili\u015bmy, \u017ce wykorzystywany przez nie mechanizm jest wyj\u0105tkowy - powiedzia\u0142 prof. Zhou.\n\nSzczeg\u00f3lnie wa\u017cn\u0105 rol\u0119 w walce z wirusami odgrywa gen Sting. Dzi\u0119ki niemu mo\u017cliwe jest wykrywanie obcego DNA w miejscu, w kt\u00f3rym normalnie nie powinno go by\u0107, czyli w cytoplazmie kom\u00f3rki. Niekt\u00f3re badania sugeruj\u0105 tak\u017ce, \u017ce dzi\u0119ki Sting nietoperze mog\u0105 wykrywa\u0107 RNA - alternatywny materia\u0142 genetyczny cz\u0119sto wykorzystywany przez wirusy.\n\n- Odkryli\u015bmy, \u017ce gen Sting wp\u0142ywa na wytwarzanie interferonu przez nietoperze, co utrudnia rozprzestrzenianie si\u0119 wirus\u00f3w - doda\u0142 prof. Zhou.\n\nNaukowcy nie s\u0105 jednak pewni, czy st\u0142umienie wytwarzania interferonu przez zmieniony gen Sting, zapewnia bezpo\u015bredni\u0105 ochron\u0119 przed niebezpiecznymi wirusami. Konieczne s\u0105 dalsze badania do potwierdzenia tych rewelacji.\n", "publish_date": "2018-02-24", "sources": ["INTERIA.PL"], "authors": []}
{"url": "https://wiadomosci.onet.pl/swiat/francja-od-stycznia-udaremniono-dwa-ataki-terrorystyczne/gd12e97", "title": "Francja: od stycznia udaremniono dwa ataki terrorystyczne\n", "text": "Od stycznia we Francji udaremniono dwa planowane ataki terrorystyczne, w tym jeden na obiekt sportowy, a drugi na si\u0142y wojskowe - poinformowa\u0142 w niedziel\u0119 francuski minister spraw wewn\u0119trznych Gerard Collomb. \n\nW wywiadzie dla radia Europe 1, telewizji C-News i dziennika ekonomicznego \"Les Echos\" minister powiedzia\u0142 og\u00f3lnie, \u017ce zamachy te udaremniono \"na po\u0142udniu\" i \"na zachodzie\" Francji. - Celem by\u0142a m\u0142odzie\u017c - doda\u0142, odnosz\u0105c si\u0119 do planu ataku na - jak to uj\u0105\u0142 - \"du\u017cy obiekt sportowy\".\n\nSzef francuskiego MSW powiadomi\u0142, \u017ce podejrzane osoby zosta\u0142y zatrzymane i przebywaj\u0105 w areszcie. - W ten spos\u00f3b uda\u0142o nam si\u0119 udaremni\u0107 te plany - doda\u0142 Collomb, ale nie ujawni\u0142 wi\u0119cej szczeg\u00f3\u0142\u00f3w na temat aresztowania, ani cel\u00f3w atak\u00f3w.\n\nWskaza\u0142 jedynie, \u017ce chodzi o osoby widniej\u0105ce ju\u017c w tzw. kartotece os\u00f3b zradykalizowanych (FSPRT), kt\u00f3ra we Francji prowadzona jest od 2015 roku i ma zasadnicze znaczenie dla walki z terroryzmem. Figuruj\u0105 w niej osoby, kt\u00f3re stosuj\u0105 przemoc b\u0105d\u017a mog\u0105 si\u0119 do niej ucieka\u0107. S\u0105 tam dane osobowe, adres, opis sytuacji prawnej, ewentualna opinia psychiatryczna, informacje o kontaktach z innymi radyka\u0142ami.\n\nMinister Collomb poinformowa\u0142 r\u00f3wnie\u017c, \u017ce w niedziel\u0119 we Francji zosta\u0142y zamkni\u0119te trzy meczety - dwa na po\u0142udniowym wschodzie kraju i jeden w regionie paryskim - \"poniewa\u017c g\u0142oszono w nich pochwa\u0142\u0119 terroryzmu\".\n\nWed\u0142ug oficjalnych danych we Francji w 2017 roku udaremniono dwadzie\u015bcia atak\u00f3w terrorystycznych.\n", "publish_date": "2018-02-25", "sources": ["PAP"], "authors": ["PG"]}
{"url": "https://wiadomosci.onet.pl/kraj/autor-kontrowersyjnej-ksiazki-odwiedzi-polske/wth00", "title": "Autor kontrowersyjnej ksi\u0105\u017cki odwiedzi Polsk\u0119\n", "text": "Polsk\u0119 odwiedzi Yannic Haenel, autor ksi\u0105\u017cki \"Jan Karski\", kt\u00f3ra wywo\u0142a\u0142a we Francji dyskusj\u0119 dotycz\u0105c\u0105 ogranicze\u0144 fikcji literackiej oraz sprowokowa\u0142a polemik\u0119 autora z Claudem Lanzmannem, tw\u00f3rc\u0105 filmu \"Shoah\". Pisarz spotka si\u0119 z czytelnikami w Warszawie i Krakowie.\n\n\"Jan Karski\" - ksi\u0105\u017cka opublikowana rok temu przez francuskie wydawnictwo Gallimard - to dzie\u0142o 42-letniego francuskiego pisarza, kt\u00f3ry po\u0142\u0105czy\u0142 dwie konwencje: dokumentaln\u0105 relacj\u0119 z literack\u0105 fikcj\u0105. Ksi\u0105\u017cka sk\u0142ada si\u0119 z trzech cz\u0119\u015bci. Pierwsza to zapis wypowiedzi Jana Karskiego, pochodz\u0105cych z g\u0142o\u015bnego filmu \"Shoah\" Claude'a Lanzmanna, druga jest streszczeniem \"Tajnego pa\u0144stwa\" (1944) - ksi\u0105\u017cki samego Karskiego o jego wojennych prze\u017cyciach. Dopiero ostatnia, trzecia cz\u0119\u015b\u0107 ksi\u0105\u017cki, ma powie\u015bciowy charakter - autor pr\u00f3buje w niej zrekonstruowa\u0107 my\u015bli i odczucia cz\u0142owieka, kt\u00f3rego po\u015bwi\u0119cenie posz\u0142o na marne.\n\nW czasie okupacji Karski, jako emisariusz Polskiego Pa\u0144stwa Podziemnego, szczeg\u00f3\u0142owo informowa\u0142 aliant\u00f3w o zag\u0142adzie \u017byd\u00f3w, jednak nie dawano wiary jego s\u0142owom i nie podj\u0119to odpowiednich dzia\u0142a\u0144, by j\u0105 powstrzyma\u0107. W powie\u015bci \"Jan Karski\" alianci w gruncie rzeczy godz\u0105 si\u0119 na holokaust. W scenie wizyty Karskiego w Bia\u0142ym Domu, bohater przedstawia swoj\u0105 dramatyczn\u0105 relacj\u0119 wyra\u017anie znudzonemu Rooseveltowi, kt\u00f3rego bardziej od zag\u0142ady \u017byd\u00f3w interesuje biust sekretarki. W powie\u015bci Haenela Karski prze\u017cywa za\u0142amanie, my\u015bli o samob\u00f3jstwie.\n\nAutor ksi\u0105\u017cki zainspirowa\u0142 si\u0119 postaci\u0105 Karskiego po obejrzeniu filmu \"Shoah\" Claude'a Lanzmanna - wywiadu rzeki ze \u015bwiadkami zag\u0142ady \u017byd\u00f3w. Lanzmann z kilkugodzinnego wywiadu z Karskim umie\u015bci\u0142 w filmie jedynie kilkana\u015bcie wybranych minut. Haenel twierdzi, \u017ce Lanzmann obiecywa\u0142 Karskiemu, \u017ce ratowanie \u017byd\u00f3w przez Polak\u00f3w b\u0119dzie jednym z g\u0142\u00f3wnych temat\u00f3w filmu. - Ta kwestia nie tylko nie jest jednym z temat\u00f3w \"Shoah\", ale te\u017c - wycinaj\u0105c \u015bwiadomie cz\u0119\u015b\u0107 wywiadu, w kt\u00f3rej Karski opowiada o swojej misji ratowania \u017byd\u00f3w - Lanzmann zmieni\u0142 ca\u0142kowicie obraz Polski - powiedzia\u0142 Haenel w wywiadzie.\n\nW odpowiedzi na zarzuty autora ksi\u0105\u017cki Claude Lanzmann przedstawi\u0142 na pocz\u0105tku marca br. w telewizji \"Arte\" 52-minutowy film \"Le Rapport Karski\", kt\u00f3ry zawiera\u0107 mia\u0142 ca\u0142o\u015b\u0107 nagrania z polskim bohaterem. Lanzmann wyja\u015bnia\u0142 przed premier\u0105 \"Raportu Karskiego\", \u017ce nie w\u0142\u0105czy\u0142 do \"Shoah\" niekt\u00f3rych fragment\u00f3w \u015bwiadectwa Karskiego, gdy\u017c - jego zdaniem - nie dotyczy\u0142y one bezpo\u015brednio g\u0142\u00f3wnego tematu tego dzie\u0142a, czyli eksterminacji \u017byd\u00f3w. Wed\u0142ug re\u017cysera, \"Raport Karskiego\" uzupe\u0142nia ca\u0142kowicie t\u0119 luk\u0119, ujawniaj\u0105c nieznane dot\u0105d fragmenty rozmowy sprzed ponad 30 lat.\n\nTydzie\u0144 po emisji tygodnik \"L'Express\" ujawni\u0142 jednak fragmenty nagrania, kt\u00f3rych Lanzmann nie w\u0142\u0105czy\u0142 do tego dokumentu. Gazeta dotar\u0142a do pe\u0142nego zapisu rozmowy Lanzmanna z Karskim w 1978 roku, kt\u00f3ry przechowywany jest w formie maszynopisu w archiwum Muzeum Holokaustu w Waszyngtonie. Z por\u00f3wnania zapisu i film\u00f3w wynika, \u017ce ponad 4-godzinna cz\u0119\u015b\u0107 rozmowy nie znalaz\u0142a si\u0119 ostatecznie ani w \"Shoah\", ani w \"Raporcie Karskiego\".\n\nPolemika z Lanzmannem nie zamkn\u0119\u0142a dyskusji wok\u00f3\u0142 ksi\u0105\u017cki. Skrytykowa\u0142a j\u0105 m.in. przyjaci\u00f3\u0142ka Karskiego Kaya Mirecka-Ploss w wywiadzie dla dziennika \"Le Figaro\", kt\u00f3ra napisa\u0142a, \u017ce Haenel w\u0142o\u017cy\u0142 w usta Karskiemu my\u015bli, kt\u00f3re by\u0142y mu obce, w szczeg\u00f3lno\u015bci dotycz\u0105ce jego spotkania w 1943 roku z Rooseveltem. Od powie\u015bci Haenela zdystansowa\u0142o si\u0119 te\u017c Towarzystwo Jana Karskiego, uznaj\u0105c, \u017ce \u017ale ona s\u0142u\u017cy wizerunkowi ich patrona, zw\u0142aszcza trzecia cz\u0119\u015b\u0107 ksi\u0105\u017cki, w kt\u00f3rej autor pr\u00f3buje wcieli\u0107 si\u0119 w posta\u0107 swojego bohatera.\n\nWe Francji powie\u015b\u0107 \"Jan Karski\" przez wiele tygodni figurowa\u0142a na listach bestseller\u00f3w, nominowana te\u017c by\u0142a do Nagrody Goncourt\u00f3w. W zwi\u0105zku z ukazaniem si\u0119 polskiego przek\u0142adu Yannick Haenel odwiedzi Polsk\u0119 - 4 pa\u017adziernika go\u015bci\u0107 b\u0119dzie w Warszawie, dwa dni p\u00f3\u017aniej odb\u0119dzie si\u0119 spotkanie w Krakowie.\n\nKsi\u0105\u017cka \"Jan Karski\" ukaza\u0142a si\u0119 nak\u0142adem Wydawnictwa Literackiego.\n", "publish_date": "2010-10-02", "sources": ["Onet"], "authors": ["PG"]}
{"url": "http://www.se.pl/wiadomosci/polityka/zabiora-kosmonaucie-gwiazdy-miroslaw-hermaszewski-nie-bedzie-juz-generalem_1041634.html", "title": "Miros\u0142aw Hermaszewski nie b\u0119dzie ju\u017c genera\u0142em. Jedyny Polak w kosmosie straci stopie\u0144\n", "text": "Ju\u017c nied\u0142ugo Miros\u0142aw Hermaszewski (77 l.) - jedyny Polak, kt\u00f3ry go\u015bci\u0142 w kosmosie, mo\u017ce straci\u0107 stopie\u0144 generalski. Wszystko za spraw\u0105 nowych przepis\u00f3w autorstwa PiS, na mocy kt\u00f3rych cz\u0142onkowie Wojskowej Rady Ocalenia Narodowego maj\u0105 zosta\u0107 zdegradowani do stopnia szeregowc\u00f3w. - Nie b\u0119d\u0119 komentowa\u0142 g\u0142upich pomys\u0142\u00f3w! - m\u00f3wi nam Hermaszewski.\n\n27 czerwca 1978 r. Miros\u0142aw Hermaszewski jako pierwszy i jak dot\u0105d jedyny Polak polecia\u0142 w kosmos statkiem Sojuz-30. Trzy lata p\u00f3\u017aniej, 13 grudnia 1981 r., podpu\u0142kownik Hermaszewski, obok m.in. gen. Wojciecha Jaruzelskiego (+91 l.) i gen. Czes\u0142awa Kiszczaka (+90 l.) zasiad\u0142 w Wojskowej Radzie Ocalenia Narodowego (WRON). - Z telewizji dowiedzia\u0142em si\u0119, \u017ce powsta\u0142a WRON i ja jestem w jej sk\u0142adzie. \u017badnych decyzji nie podejmowa\u0142em, zreszt\u0105 rada nie podejmowa\u0142a \u017cadnych decyzji - m\u00f3wi\u0142 kilka lat temu Hermaszewski. Tymczasem PiS przygotowuje projekt ustawy, kt\u00f3ra umo\u017cliwi degradacj\u0119 m.in. autor\u00f3w stanu wojennego.\n\n- Wszyscy cz\u0142onkowie Wojskowej Rady Ocalenia Narodowego zgodnie z projektem ustawy zostan\u0105 zdegradowani do stopnia szeregowca - ujawni\u0142 w rozmowie z \"SE\" Micha\u0142 Dworczyk (43 l.), szef KPRM. Zapytany wprost o Hermaszewskiego - genera\u0142a brygady w stanie spoczynku - potwierdzi\u0142, \u017ce tak\u017ce on zostanie pozbawiony stopnia generalskiego.\n\nCo na to gen. Hermaszewski? - Nie b\u0119d\u0119 komentowa\u0142 g\u0142upich pomys\u0142\u00f3w! - uci\u0105\u0142. Smaczku ca\u0142ej sprawie dodaje to, \u017ce zi\u0119ciem kosmonauty jest jeden z bardziej znanych polityk\u00f3w PiS, europose\u0142 Ryszard Czarnecki (55 l.). Chcieli\u015bmy poprosi\u0107 go wczoraj o komentarz, ale przerwa\u0142 rozmow\u0119, twierdz\u0105c, \u017ce przebywa obecnie w Stanach Zjednoczonych.\n\nWczoraj projektem ustawy zajmowa\u0142 si\u0119 Komitet Sta\u0142y Rady Ministr\u00f3w. Przepisy maj\u0105 wej\u015b\u0107 w \u017cycie ju\u017c w marcu.\n", "publish_date": "2018-02-23", "sources": [], "authors": ["SR", "LB"]}
{"url": "https://wroclaw.onet.pl/tragiczny-wypadek-we-wroclawiu-nie-zyje-mezczyzna/v3kvx88", "title": "Tragiczny wypadek we Wroc\u0142awiu. Nie \u017cyje m\u0119\u017cczyzna\n", "text": "Wczoraj, tu\u017c przed p\u00f3\u0142noc\u0105, bmw uderzy\u0142o w drzewo we wroc\u0142awskiej dzielnicy Swojczyce. Zgin\u0105\u0142 jeden z pasa\u017cer\u00f3w siedz\u0105cych w aucie. Dwie inne osoby uciek\u0142y. Zatrzymano Ukrai\u0144ca, kt\u00f3ry prawdopodobnie prowadzi\u0142 samoch\u00f3d. \n\nJak czytamy na \"Gazecie Wroc\u0142awskiej\", wypadek wydarzy\u0142 si\u0119 w pobli\u017cu skrzy\u017cowania ul. Kowalskiej i Mydlanej. Najpierw auto wypad\u0142o z jezdni, a nast\u0119pnie odbi\u0142o si\u0119 od drzewa i rozpad\u0142o na dwie cz\u0119\u015bci.\n\nSamochodem jecha\u0142y cztery osoby. Na miejscu zgin\u0119\u0142a jedna z nich. To m\u0119\u017cczyzna w wieku ok. 40 lat. Policja zatrzyma\u0142a Ukrai\u0144ca, kt\u00f3ry najprawdopodobniej kierowa\u0142 pojazdem. Ma obra\u017cenia g\u0142owy. Policja poszukuje dw\u00f3ch pasa\u017cer\u00f3w auta. Jeden z nich uciek\u0142 przed przyjazdem s\u0142u\u017cb, a kolejny zbieg\u0142 podczas akcji ratunkowej.\n", "publish_date": "2018-02-25", "sources": ["Gazeta Wroc\u0142awska"], "authors": ["JaS"]}
{"url": "http://wiadomosci.gazeta.pl/wiadomosci/7,114883,23069152,lodzcy-straznicy-zabrali-kobiete-do-izby-wytrzezwien-nie-byla.html#Z_Czolka3Img", "title": "Uznali, \u017ce jest pijana i zawie\u017ali na izb\u0119 wytrze\u017awie\u0144. Nie by\u0142a, a mia\u0142a tylko 27 stopni. Zamarz\u0142a\n", "text": "Gdy znaleziona na ulicy w \u0141odzi kobieta trafi\u0142a do szpitala, temperatura jej cia\u0142a wynosi\u0142a 27 stopni Celsjusza. Wcze\u015bniej stra\u017cnicy miejscy uznali, \u017ce jest pijana i zawie\u017ali j\u0105 na izb\u0119 wytrze\u017awie\u0144. Kobieta zmar\u0142a w szpitalu.\n\nStra\u017cnicy miejscy znale\u017ali kobiet\u0119 w pi\u0105tek rano przy skrzy\u017cowaniu w centrum \u0141odzi. Le\u017ca\u0142a nieprzytomna na chodniku. Nie mia\u0142a przy sobie dokument\u00f3w - opisuje \u0142\u00f3dzka policja. Funkcjonariusze nie wezwali pogotowia. Podejrzewali, \u017ce jest pijana i zawie\u017ali ja do izby wytrze\u017awie\u0144.\n\nTam dosz\u0142o do zatrzymania akcji serca. Uda\u0142o si\u0119 j\u0105 reanimowa\u0107 i zabra\u0107 do szpitala. Na oddziale ratunkowym okaza\u0142o si\u0119, \u017ce jest skrajnie wych\u0142odzona - temperatura jej cia\u0142a wynosi\u0142a 27 stopni Celsjusza. Wbrew podejrzeniom stra\u017cnik\u00f3w nie by\u0142a pijana, co wykaza\u0142o badanie krwi.\n\nLekarze walczyli o ni\u0105 kilkana\u015bcie godzin. Uda\u0142o si\u0119 doprowadzi\u0107 organizm kobiety do prawie normalnej temperatury. Jednak w nocy z pi\u0105tku na sobot\u0119 jej serce zatrzyma\u0142o si\u0119 po raz kolejny. Tym razem reanimacja nie przynios\u0142a skutk\u00f3w i kobieta zmar\u0142a. Za prawdopodobn\u0105 przyczyn\u0119 zgonu uznano wych\u0142odzenie. \n\nWyja\u015bnieniem sprawy zajmie si\u0119 policja i prokuratura. Zabezpieczono dokumentacj\u0119 zwi\u0105zana z interwencj\u0105 stra\u017cy miejskiej. \nTej zimy 46 os\u00f3b zmar\u0142o z wych\u0142odzenia \n\nKobieta by\u0142a drug\u0105 ofiar\u0105 zimna w ci\u0105gu ostatniej doby - poinformowa\u0142o Rz\u0105dowe Centrum Bezpiecze\u0144stwa. Do drugiej \u015bmierci dosz\u0142o w wojew\u00f3dztwie warmi\u0144sko-mazurskim. Liczba ofiar mroz\u00f3w w tym sezonie zimowym wzros\u0142a w ten spos\u00f3b do 46 - powiedzia\u0142a IAR rzeczniczka RCB Anna Adamkiewicz.\n\nRCB podkre\u015bla, \u017ce silne mrozy panuj\u0105 jednak w ca\u0142ym kraju i apeluje o pomoc osobom najbardziej nara\u017conym na jego skutki. - Je\u017celi wiemy o osobach, kt\u00f3re mog\u0105 potrzebowa\u0107 pomocy - warto zadzwoni\u0107 pod numer alarmowy 112. S\u0142u\u017cby przyjad\u0105 i pomog\u0105 - zapewni\u0142a Anna Adamkiewicz.\n\nObecnie Polska znajduje si\u0119 na skraju wy\u017cu z centrum nad Skandynawi\u0105. Z p\u00f3\u0142nocnego wschodu nap\u0142ywa mro\u017ana i sucha, arktyczna masa powietrza.\n\nPolicja apeluje:\n\n    Temperatura w nocy spada do kilkunastu stopni poni\u017cej zera. D\u0142ugotrwa\u0142e przebywanie w takich warunkach stanowi zagro\u017cenie dla zdrowia i \u017cycia. W tej sytuacji osoby starsze, schorowane oraz ma\u0142e dzieci powinny skr\u00f3ci\u0107 czas pobytu na dworze do niezb\u0119dnego minimum. Policjanci prosz\u0105 tak\u017ce o zwracanie uwagi na osoby nietrze\u017awe lub bezdomne \u015bpi\u0105ce na przystankach, \u0142awkach b\u0105d\u017a w nieogrzewanych pomieszczeniach (altanki dzia\u0142kowe, pustostany). Widz\u0105c tak\u0105 osob\u0119 nale\u017cy powiadomi\u0107 policj\u0119, stra\u017c miejsk\u0105 lub inn\u0105 s\u0142u\u017cb\u0119 ratunkow\u0105. Taki telefon mo\u017ce uratowa\u0107 czyje\u015b \u017cycie. Przy tak niskich temperaturach nawet w pomieszczeniach mo\u017ce doj\u015b\u0107 do wych\u0142odzenia, je\u015bli nie ma tam odpowiedniego ogrzewania. Je\u015bli mamy wiedz\u0119 o osobach nieporadnych mieszkaj\u0105cych w pobli\u017cu, nale\u017cy zawiadomi\u0107 o tym s\u0142u\u017cby ratunkowe.\n", "publish_date": "2018-02-25", "sources": ["IAR"], "authors": ["past"]}
{"url": "http://fakty.interia.pl/swiat/news-izraelskie-media-polski-rzad-zamraza-ustawe-o-ipn,nId,2549714", "title": "Izraelskie media: Polski rz\u0105d zamra\u017ca ustaw\u0119 o IPN", "text": "Po naciskach Izraela Polska ugi\u0119\u0142a si\u0119 i zamra\u017ca ustaw\u0119 o IPN - pisz\u0105 w sobot\u0119 izraelskie media. Wed\u0142ug nich, oczekuje si\u0119, \u017ce polska delegacja przyjedzie do Izraela w najbli\u017cszych dniach, by wypracowa\u0107 porozumienie w tej sprawie.\n\nPrzedstawiciele izraelskiego rz\u0105du powiedzieli Polskiemu Radiu, \u017ce w ostatnich dniach dosz\u0142o do spotkania izraelskiej ambasador w Polsce Anny Azari z polskim ministrem sprawiedliwo\u015bci Zbigniewem Ziobr\u0105. Wed\u0142ug relacji strony izraelskiej, minister sprawiedliwo\u015bci i prokurator generalny mia\u0142 poinformowa\u0107, \u017ce nowelizacja ustawy b\u0119dzie dotyczy\u0142a nie tylko artyst\u00f3w i naukowc\u00f3w, ale r\u00f3wnie\u017c ocala\u0142ych z Holocaustu i dziennikarzy.\n\nStrona izraelska poinformowa\u0142a, \u017ce uznaje s\u0142owa ministra Zbigniewa Ziobry za wi\u0105\u017c\u0105ce.\n\nDyrektor generalny izraelskiego resortu spraw zagranicznych Juwal Rotem - cytowany przez \"Times of Israel\" - powiedzia\u0142, \u017ce decyzja polskich w\u0142adz w sprawie ustawy o IPN to \"sukces izraelskiej dyplomacji\", kt\u00f3ry jest wynikiem intensywnej debaty mi\u0119dzy Jerozolim\u0105 a Warszaw\u0105, jaka toczy\u0142a si\u0119 w ostatnich tygodniach.\n\n\"Jerusalem Post\" pisze, \u017ce \"zamro\u017cenie ustawy\" jest wynikiem \"presji Izraela\". Podaje, \u017ce polski minister sprawiedliwo\u015bci Zbigniew Ziobro \"zapowiedzia\u0142, \u017ce ustawa nie wejdzie w \u017cycie, zanim kwestii tej nie rozpatrzy polski Trybuna\u0142 Konstytucyjny\".\n\nWed\u0142ug \"Jerusalem Post\" Ziobro poinformowa\u0142 o tym w wywiadzie dla polskich medi\u00f3w i doda\u0142, \u017ce opinia Trybuna\u0142u Konstytucyjnego w tej sprawie jest nieodzowna, aby prokuratorzy wiedzieli, w jaki spos\u00f3b stosowa\u0107 przepisy\n\nDziennik \"Haaretz\" pisze z kolei, \u017ce do Izraela ma wkr\u00f3tce przyby\u0107 polska delegacja, aby wypracowa\u0107 kompromis w sprawie ustawy o IPN. Informacj\u0119 potwierdzi\u0142 r\u00f3wnie\u017c reporter TVN24 Jacek Tacik.\n\nWczoraj minister sprawiedliwo\u015bci Zbigniew Ziobro powiedzia\u0142 PAP, \u017ce znowelizowana ustawa o IPN ma chroni\u0107 pa\u0144stwo polskie i nar\u00f3d jako ca\u0142o\u015b\u0107 przed k\u0142amliwymi oskar\u017ceniami o udzia\u0142 w niemieckich zbrodniach, a nie s\u0142u\u017cy\u0107 zacieraniu odpowiedzialno\u015bci pojedynczych os\u00f3b lub grup.\n\n\"Nie b\u0119dzie kar dla \u015bwiadk\u00f3w historii, naukowc\u00f3w czy dziennikarzy za przywo\u0142ywanie bolesnych fakt\u00f3w z naszej historii\" - m\u00f3wi\u0142 Zbigniew Ziobro.\n\nR\u00f3wnie\u017c minister spraw zagranicznych Jacek Czaputowicz m\u00f3wi\u0142 w TVP Info, \u017ce pomi\u0119dzy wej\u015bciem w \u017cycie nowelizacji a orzeczeniem Trybuna\u0142u Konstytucyjnego nie dojdzie do tego, \u017ce strona Polska b\u0119dzie \u015bciga\u0107 \u015bwiadk\u00f3w Holokaustu czy autor\u00f3w publikacji naukowych na ten temat.\n\nNowelizacja ustawy o IPN zak\u0142ada miedzy innymi kar\u0119 do trzech lat wi\u0119zienia za \"publicznie i wbrew faktom\" przypisywanie polskiemu narodowi lub pa\u0144stwu polskiemu odpowiedzialno\u015bci lub wsp\u00f3\u0142odpowiedzialno\u015bci za zbrodnie pope\u0142nione przez III Rzesz\u0119 Niemieck\u0105 lub inne zbrodnie przeciwko ludzko\u015bci, pokojowi i zbrodnie wojenne. Ustaw\u0119 b\u0119dzie bada\u0142 te\u017c Trybuna\u0142 Konstytucyjny po wniosku prezydenta Andrzeja Dudy.\n", "publish_date": "2018-02-24", "sources": ["IAR", "PAP", "INTERIA.PL"], "authors": []}
